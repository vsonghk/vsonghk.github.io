<!DOCTYPE html>
<html lang=en>
<head>
    <!-- so meta -->
    <meta charset="utf-8">
    <meta http-equiv="X-UA-Compatible" content="IE=edge">
    <meta name="HandheldFriendly" content="True">
    <meta name="viewport" content="width=device-width, initial-scale=1, maximum-scale=1" />
    <meta name="description" content="金刚般若波罗蜜经【开经偈】无上甚深微妙法 百千万劫难遭遇 我今见闻得受持 愿解如来真实义 姚秦三藏法师鸠摩罗什译 　　如是我闻：一时，佛在舍卫国祇树给孤独园，与大比丘众千二百五十人俱。　　尔时，世尊食时，著衣持钵，入舍卫大城乞食。于其城中次第乞已，还至本处。饭食讫，收衣钵，洗足已，敷座而坐。 　　时，长老须菩提在大众中，即从座起，偏袒右肩，右膝著地，合掌恭敬而白佛言：“希有，世尊！如来善护念诸菩萨">
<meta property="og:type" content="article">
<meta property="og:title" content="金刚经">
<meta property="og:url" content="https://vsonghk.github.io/2021/01/19/%E9%87%91%E5%88%9A%E7%BB%8F/index.html">
<meta property="og:site_name" content="南无阿弥陀佛">
<meta property="og:description" content="金刚般若波罗蜜经【开经偈】无上甚深微妙法 百千万劫难遭遇 我今见闻得受持 愿解如来真实义 姚秦三藏法师鸠摩罗什译 　　如是我闻：一时，佛在舍卫国祇树给孤独园，与大比丘众千二百五十人俱。　　尔时，世尊食时，著衣持钵，入舍卫大城乞食。于其城中次第乞已，还至本处。饭食讫，收衣钵，洗足已，敷座而坐。 　　时，长老须菩提在大众中，即从座起，偏袒右肩，右膝著地，合掌恭敬而白佛言：“希有，世尊！如来善护念诸菩萨">
<meta property="og:locale" content="en_US">
<meta property="article:published_time" content="2021-01-19T08:10:35.000Z">
<meta property="article:modified_time" content="2021-01-19T08:16:56.054Z">
<meta property="article:author" content="John Doe">
<meta name="twitter:card" content="summary">
    
    
        
          
              <link rel="shortcut icon" href="/images/favicon.ico">
          
        
        
          
            <link rel="icon" type="image/png" href="/images/favicon-192x192.png" sizes="192x192">
          
        
        
          
            <link rel="apple-touch-icon" sizes="180x180" href="/images/apple-touch-icon.png">
          
        
    
    <!-- title -->
    <title>金刚经</title>
    <!-- styles -->
    
<link rel="stylesheet" href="/lib/font-awesome/css/font-awesome.min.css">

    
<link rel="stylesheet" href="/lib/meslo-LG/styles.css">

    
<link rel="stylesheet" href="/lib/justified-gallery/justifiedGallery.min.css">

    
<link rel="stylesheet" href="/css/style.css">

    <!-- rss -->
    
    
    <!-- jquery -->
    
<script src="/lib/jquery/jquery.min.js"></script>

<meta name="generator" content="Hexo 5.3.0"></head>

<body>
    <div class="banner">
<div id="blogtitel" class="blogtitel">南无阿弥陀佛</div>
<ul id="wrapper" class="wrapper">
  <div class="sun">
    <div class="star"></div>
  </div>
  <div class="mercury">
    <div class="planet">
      <div class="shadow"></div>
    </div>
  </div>
  <div class="venus">
    <div class="planet">
      <div class="shadow"></div>
    </div>
  </div>
  <div class="earth">
    <div class="planet"><div class="shadow"></div></div>
  </div>
  <div class="mars">
    <div class="planet"><div class="shadow"></div></div>
  </div>
  <div class="jupiter">
    <div class="planet"><div class="shadow"></div></div>
  </div>
</ul>
</div>

    <div class="background">
      
        <div id="header-post">
  <a id="menu-icon" href="#"><i class="fa fa-bars fa-lg"></i></a>
  <a id="menu-icon-tablet" href="#"><i class="fa fa-bars fa-lg"></i></a>
  <a id="top-icon-tablet" href="#" onclick="$('html, body').animate({ scrollTop: 0 }, 'fast');" style="display:none;"><i class="fa fa-chevron-up fa-lg"></i></a>
  <span id="menu">
    <span id="nav">
      <ul>
         
          <li><a href="/home/">Home</a></li>
         
          <li><a href="/about/">About</a></li>
         
          <li><a href="/archives/">Writing</a></li>
         
          <li><a target="_blank" rel="noopener" href="http://github.com/tzvetkov75">Projects</a></li>
        
      </ul>
    </span>
    <br/>
    <span id="actions">
      <ul>
        
        
        <li><a class="icon" href="/2021/01/18/%E5%BF%83%E7%BB%8F/"><i class="fa fa-chevron-right" aria-hidden="true" onmouseover='$("#i-next").toggle();' onmouseout='$("#i-next").toggle();'></i></a></li>
        
        <li><a class="icon" href="#" onclick="$('html, body').animate({ scrollTop: 0 }, 'fast');"><i class="fa fa-chevron-up" aria-hidden="true" onmouseover='$("#i-top").toggle();' onmouseout='$("#i-top").toggle();'></i></a></li>
        <li><a class="icon" href="#"><i class="fa fa-share-alt" aria-hidden="true" onmouseover='$("#i-share").toggle();' onmouseout='$("#i-share").toggle();' onclick='$("#share").toggle();return false;'></i></a></li>
      </ul>
      <span id="i-prev" class="info" style="display:none;">Previous post</span>
      <span id="i-next" class="info" style="display:none;">Next post</span>
      <span id="i-top" class="info" style="display:none;">Back to top</span>
      <span id="i-share" class="info" style="display:none;">Share post</span>
    </span>
    <br/>
    <div id="share" style="display: none">
      <ul>
  <li><a class="icon" target="_blank" rel="noopener" href="http://www.facebook.com/sharer.php?u=https://vsonghk.github.io/2021/01/19/%E9%87%91%E5%88%9A%E7%BB%8F/"><i class="fa fa-facebook " aria-hidden="true"></i></a></li>
  <li><a class="icon" target="_blank" rel="noopener" href="https://twitter.com/share?url=https://vsonghk.github.io/2021/01/19/%E9%87%91%E5%88%9A%E7%BB%8F/&text=金刚经"><i class="fa fa-twitter " aria-hidden="true"></i></a></li>
  <li><a class="icon" target="_blank" rel="noopener" href="http://www.linkedin.com/shareArticle?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-linkedin " aria-hidden="true"></i></a></li>
  <li><a class="icon" target="_blank" rel="noopener" href="https://pinterest.com/pin/create/bookmarklet/?url=https://vsonghk.github.io/2021/01/19/%E9%87%91%E5%88%9A%E7%BB%8F/&is_video=false&description=金刚经"><i class="fa fa-pinterest " aria-hidden="true"></i></a></li>
  <li><a class="icon" href="mailto:?subject=金刚经&body=Check out this article: https://vsonghk.github.io/2021/01/19/%E9%87%91%E5%88%9A%E7%BB%8F/"><i class="fa fa-envelope " aria-hidden="true"></i></a></li>
  <li><a class="icon" target="_blank" rel="noopener" href="https://getpocket.com/save?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-get-pocket " aria-hidden="true"></i></a></li>
  <li><a class="icon" target="_blank" rel="noopener" href="http://reddit.com/submit?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-reddit " aria-hidden="true"></i></a></li>
  <li><a class="icon" target="_blank" rel="noopener" href="http://www.stumbleupon.com/submit?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-stumbleupon " aria-hidden="true"></i></a></li>
  <li><a class="icon" target="_blank" rel="noopener" href="http://digg.com/submit?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-digg " aria-hidden="true"></i></a></li>
  <li><a class="icon" target="_blank" rel="noopener" href="http://www.tumblr.com/share/link?url=https://vsonghk.github.io/2021/01/19/%E9%87%91%E5%88%9A%E7%BB%8F/&name=金刚经&description="><i class="fa fa-tumblr " aria-hidden="true"></i></a></li>
</ul>

    </div>
    <div id="toc">
      <ol class="toc"><li class="toc-item toc-level-1"><a class="toc-link" href="#%E9%87%91%E5%88%9A%E8%88%AC%E8%8B%A5%E6%B3%A2%E7%BD%97%E8%9C%9C%E7%BB%8F"><span class="toc-number">1.</span> <span class="toc-text">金刚般若波罗蜜经</span></a><ol class="toc-child"><li class="toc-item toc-level-2"><a class="toc-link" href="#%E3%80%90%E5%BC%80%E7%BB%8F%E5%81%88%E3%80%91"><span class="toc-number">1.1.</span> <span class="toc-text">【开经偈】</span></a></li></ol></li></ol>
    </div>
  </span>
</div>

      
      <div class="content index width mx-auto px2 my4">
          
          <article class="post" itemscope itemtype="http://schema.org/BlogPosting">
  <header>
    
    <h1 class="posttitle" itemprop="name headline">
        金刚经
    </h1>



    <div class="meta">
      <span class="author" itemprop="author" itemscope itemtype="http://schema.org/Person">
        <span itemprop="name">南无阿弥陀佛</span>
      </span>
      
    <div class="postdate">
        <time datetime="2021-01-19T08:10:35.000Z" itemprop="datePublished">2021-01-19</time>
    </div>


      

    </div>
  </header>
  

  <div class="content" itemprop="articleBody">
    <h1 id="金刚般若波罗蜜经"><a href="#金刚般若波罗蜜经" class="headerlink" title="金刚般若波罗蜜经"></a>金刚般若波罗蜜经</h1><h2 id="【开经偈】"><a href="#【开经偈】" class="headerlink" title="【开经偈】"></a>【开经偈】</h2><p>无上甚深微妙法 百千万劫难遭遇 我今见闻得受持 愿解如来真实义</p>
<p>姚秦三藏法师鸠摩罗什译</p>
<p>　　如是我闻：一时，佛在舍卫国祇树给孤独园，与大比丘众千二百五十人俱。<br>　　尔时，世尊食时，著衣持钵，入舍卫大城乞食。于其城中次第乞已，还至本处。饭食讫，收衣钵，洗足已，敷座而坐。</p>
<p>　　时，长老须菩提在大众中，即从座起，偏袒右肩，右膝著地，合掌恭敬而白佛言：“希有，世尊！如来善护念诸菩萨，善付嘱诸菩萨。世尊，善男子、善女人发阿耨多罗三藐三菩提心，云何应住？云何降伏其心？”<br>　　佛言：“善哉！善哉！须菩提，如汝所说，如来善护念诸菩萨，善付嘱诸菩萨。汝今谛听，当为汝说。善男子、善女人发阿耨多罗三藐三菩提心，应如是住，如是降伏其心。”<br>　　“唯然，世尊，愿乐欲闻！”<br>　　佛告须菩提：“诸菩萨摩诃萨应如是降伏其心：‘所有一切众生之类——若卵生、若胎生、若湿生、若化生、若有色、若无色、若有想、若无想、若非有想非无想，我皆令入无余涅槃而灭度之。如是灭度无量无数无边众生，实无众生得灭度者。’何以故？须菩提，若菩萨有我相、人相、众生相、寿者相，即非菩萨。<br>　　“复次，须菩提，菩萨于法，应无所住行于布施，所谓不住色布施，不住声、香、味、触、法布施。须菩提，菩萨应如是布施，不住于相。何以故？若菩萨不住相布施，其福德不可思量。<br>　　“须菩提，于意云何？东方虚空可思量不？”<br>　　“不也，世尊。”<br>　　“须菩提，南西北方、四维、上下虚空可思量不？”<br>　　“不也，世尊。”<br>　　“须菩提，菩萨无住相布施，福德亦复如是不可思量。须菩提，菩萨但应如所教住。<br>　　“须菩提，于意云何？可以身相见如来不？”<br>　　“不也，世尊。不可以身相得见如来。何以故？如来所说身相，即非身相。”<br>　　佛告须菩提：“凡所有相，皆是虚妄。若见诸相非相，则见如来。”<br>　　须菩提白佛言：“世尊，颇有众生得闻如是言说章句，生实信不？”<br>　　佛告须菩提：“莫作是说！如来灭后后五百岁，有持戒修福者，于此章句能生信心，以此为实。当知是人不于一佛、二佛、三四五佛而种善根，已于无量千万佛所种诸善根。闻是章句，乃至一念生净信者，须菩提，如来悉知悉见，是诸众生得如是无量福德。<br>　　“何以故？是诸众生无复我相、人相、众生相、寿者相，无法相，亦无非法相。何以故？是诸众生，若心取相，则为著我、人、众生、寿者。若取法相，即著我、人、众生、寿者。何以故？若取非法相，即著我、人、众生、寿者。是故不应取法，不应取非法。以是义故，如来常说：‘汝等比丘，知我说法，如筏喻者，法尚应舍，何况非法！’<br>　　“须菩提，于意云何？如来得阿耨多罗三藐三菩提耶？如来有所说法耶？”<br>　　须菩提言：“如我解佛所说义，无有定法名阿耨多罗三藐三菩提，亦无有定法如来可说。何以故？如来所说法，皆不可取，不可说，非法，非非法。所以者何？一切贤圣皆以无为法而有差别。”<br>　　“须菩提，于意云何？若人满三千大千世界七宝以用布施，是人所得福德，宁为多不？”<br>　　须菩提言：“甚多，世尊。何以故？是福德，即非福德性，是故如来说福德多。”<br>　　“若复有人，于此经中受持乃至四句偈等，为他人说，其福胜彼。何以故？须菩提，一切诸佛及诸佛阿耨多罗三藐三菩提法，皆从此经出。须菩提，所谓佛法者，即非佛法。<br>　　“须菩提，于意云何？须陀洹能作是念‘我得须陀洹果’不？”<br>　　须菩提言：“不也，世尊。何以故？须陀洹名为入流，而无所入，不入色、声、香、味、触、法，是名须陀洹。”<br>　　“须菩提，于意云何？斯陀含能作是念‘我得斯陀含果’不？”<br>　　须菩提言：“不也，世尊。何以故？斯陀含名一往来，而实无往来，是名斯陀含。”<br>　　“须菩提，于意云何？阿那含能作是念‘我得阿那含果’不？”<br>　　须菩提言：“不也，世尊。何以故？阿那含名为不来，而实无不来，是故名阿那含。”<br>　　“须菩提，于意云何？阿罗汉能作是念‘我得阿罗汉道’不？”<br>　　须菩提言：“不也，世尊。何以故？实无有法名阿罗汉。世尊，若阿罗汉作是念‘我得阿罗汉道’，即为著我、人、众生、寿者。世尊，佛说我得无诤三昧，人中最为第一，是第一离欲阿罗汉，我不作是念‘我是离欲阿罗汉’。世尊，我若作是念‘我得阿罗汉道’，世尊则不说须菩提是乐阿兰那行者；以须菩提实无所行，而名须菩提是乐阿兰那行。”<br>　　佛告须菩提：“于意云何？如来昔在燃灯佛所，于法有所得不？”<br>　　“世尊，如来在燃灯佛所，于法实无所得。”<br>　　“须菩提，于意云何？菩萨庄严佛土不？”<br>　　“不也，世尊。何以故？庄严佛土者，即非庄严，是名庄严。”<br>　　“是故，须菩提，诸菩萨摩诃萨应如是生清净心，不应住色生心，不应住声、香、味、触、法生心，应无所住而生其心。须菩提，譬如有人身如须弥山王。于意云何？是身为大不？”<br>　　须菩提言：“甚大，世尊。何以故？佛说非身，是名大身。”<br>　　“须菩提，如恒河中所有沙数，如是沙等恒河。于意云何？是诸恒河沙，宁为多不？”<br>　　须菩提言：“甚多，世尊。但诸恒河，尚多无数，何况其沙！”<br>　　“须菩提，我今实言告汝：若有善男子、善女人，以七宝满尔所恒河沙数三千大千世界，以用布施，得福多不？”<br>　　须菩提言：“甚多，世尊。”<br>　　佛告须菩提：“若善男子、善女人，于此经中乃至受持四句偈等，为他人说，而此福德胜前福德。<br>　　“复次，须菩提，随说是经乃至四句偈等，当知此处，一切世间天、人、阿修罗，皆应供养如佛塔庙，何况有人尽能受持读诵！<br>　　“须菩提，当知是人成就最上第一希有之法！若是经典所在之处，则为有佛，若尊重弟子。”</p>
<p>　　尔时，须菩提白佛言：“世尊，当何名此经？我等云何奉持？”<br>　　佛告须菩提：“是经名为《金刚般若波罗蜜》，以是名字，汝当奉持。所以者何？须菩提，佛说般若波罗蜜，即非般若波罗蜜，是名般若波罗蜜。须菩提，于意云何？如来有所说法不？”<br>　　须菩提白佛言：“世尊，如来无所说。”<br>　　“须菩提，于意云何？三千大千世界所有微尘是为多不？”<br>　　须菩提言：“甚多，世尊。”<br>　　“须菩提，诸微尘，如来说非微尘，是名微尘。如来说世界，非世界，是名世界。须菩提，于意云何？可以三十二相见如来不？”<br>　　“不也，世尊。不可以三十二相得见如来。何以故？如来说三十二相，即是非相，是名三十二相。”<br>　　“须菩提，若有善男子、善女人，以恒河沙等身命布施；若复有人，于此经中乃至受持四句偈等，为他人说，其福甚多！”</p>
<p>　　尔时，须菩提闻说是经，深解义趣，涕泪悲泣而白佛言：“希有，世尊！佛说如是甚深经典，我从昔来所得慧眼，未曾得闻如是之经。<br>　　“世尊，若复有人得闻是经，信心清净则生实相，当知是人成就第一希有功德。<br>　　“世尊，是实相者，则是非相，是故如来说名实相。<br>　　“世尊，我今得闻如是经典，信解受持，不足为难；若当来世后五百岁，其有众生得闻是经，信解受持，是人则为第一希有！何以故？此人无我相、人相、众生相、寿者相。所以者何？我相即是非相，人相、众生相、寿者相即是非相。何以故？离一切诸相，则名诸佛。”<br>　　佛告须菩提：“如是，如是，若复有人得闻是经，不惊、不怖、不畏，当知是人甚为希有！何以故？须菩提，如来说第一波罗蜜，非第一波罗蜜，是名第一波罗蜜。<br>　　“须菩提，忍辱波罗蜜，如来说非忍辱波罗蜜。何以故？须菩提，如我昔为歌利王割截身体，我于尔时无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生瞋恨。<br>　　“须菩提，又念过去于五百世作忍辱仙人，于尔所世无我相、无人相、无众生相、无寿者相。<br>　　“是故，须菩提，菩萨应离一切相发阿耨多罗三藐三菩提心，不应住色生心，不应住声、香、味、触、法生心，应生无所住心。若心有住，则为非住。是故，佛说菩萨心不应住色布施。须菩提，菩萨为利益一切众生，应如是布施。如来说一切诸相，即是非相，又说一切众生，即非众生。<br>　　“须菩提，如来是真语者、实语者、如语者、不诳语者、不异语者。须菩提，如来所得法，此法无实无虚。<br>　　“须菩提，若菩萨心住于法而行布施，如人入闇，则无所见。若菩萨心不住法而行布施，如人有目，日光明照，见种种色。<br>　　“须菩提，当来之世，若有善男子、善女人能于此经受持读诵，则为如来以佛智慧悉知是人，悉见是人，皆得成就无量无边功德。<br>　　“须菩提，若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施；若复有人闻此经典，信心不逆，其福胜彼，何况书写、受持读诵、为人解说！<br>　　“须菩提，以要言之，是经有不可思议、不可称量、无边功德。如来为发大乘者说，为发最上乘者说。若有人能受持读诵，广为人说，如来悉知是人，悉见是人，皆得成就不可量、不可称、无有边、不可思议功德。如是人等，则为荷担如来阿耨多罗三藐三菩提。何以故？须菩提，若乐小法者，著我见、人见、众生见、寿者见，则于此经不能听受、读诵、为人解说。<br>　　“须菩提，在在处处若有此经，一切世间天、人、阿修罗所应供养。当知此处则为是塔，皆应恭敬作礼围绕，以诸华香而散其处。<br>　　“复次，须菩提，善男子、善女人受持读诵此经，若为人轻贱，是人先世罪业应堕恶道，以今世人轻贱故，先世罪业则为消灭，当得阿耨多罗三藐三菩提。<br>　　“须菩提，我念过去无量阿僧祇劫，于燃灯佛前得值八百四千万亿那由他诸佛，悉皆供养承事，无空过者。若复有人于后末世，能受持读诵此经所得功德，于我所供养诸佛功德，百分不及一，千万亿分乃至算数譬喻所不能及。<br>　　“须菩提，若善男子、善女人于后末世，有受持读诵此经，所得功德我若具说者，或有人闻，心则狂乱，狐疑不信。须菩提，当知是经义不可思议，果报亦不可思议。”</p>
<p>　　尔时，须菩提白佛言：“世尊，善男子、善女人发阿耨多罗三藐三菩提心，云何应住？云何降伏其心？”<br>　　佛告须菩提：“善男子、善女人发阿耨多罗三藐三菩提心者，当生如是心：‘我应灭度一切众生，灭度一切众生已，而无有一众生实灭度者。’何以故？须菩提，若菩萨有我相、人相、众生相、寿者相，即非菩萨。所以者何？须菩提，实无有法发阿耨多罗三藐三菩提心者。<br>　　“须菩提，于意云何？如来于燃灯佛所，有法得阿耨多罗三藐三菩提不？”<br>　　“不也，世尊。如我解佛所说义，佛于燃灯佛所，无有法得阿耨多罗三藐三菩提。”<br>　　佛言：“如是，如是，须菩提，实无有法如来得阿耨多罗三藐三菩提。须菩提，若有法如来得阿耨多罗三藐三菩提者，燃灯佛则不与我授记：‘汝于来世当得作佛，号释迦牟尼。’以实无有法得阿耨多罗三藐三菩提，是故燃灯佛与我授记，作是言：‘汝于来世当得作佛，号释迦牟尼。’何以故？如来者，即诸法如义。若有人言：‘如来得阿耨多罗三藐三菩提’，须菩提，实无有法佛得阿耨多罗三藐三菩提。须菩提，如来所得阿耨多罗三藐三菩提，于是中无实无虚，是故如来说一切法皆是佛法。须菩提，所言一切法者，即非一切法，是故名一切法。<br>　　“须菩提，譬如人身长大。”<br>　　须菩提言：“世尊，如来说人身长大，则为非大身，是名大身。”<br>　　“须菩提，菩萨亦如是，若作是言：‘我当灭度无量众生’，即不名菩萨。何以故？须菩提，实无有法名为菩萨，是故佛说一切法无我、无人、无众生、无寿者。<br>　　“须菩提，若菩萨作是言：‘我当庄严佛土’，是不名菩萨。何以故？如来说庄严佛土者，即非庄严，是名庄严。<br>　　“须菩提，若菩萨通达无我法者，如来说名真是菩萨。<br>　　“须菩提，于意云何？如来有肉眼不？”<br>　　“如是，世尊，如来有肉眼。”<br>　　“须菩提，于意云何？如来有天眼不？”<br>　　“如是，世尊，如来有天眼。”<br>　　“须菩提，于意云何？如来有慧眼不？”<br>　　“如是，世尊，如来有慧眼。”<br>　　“须菩提，于意云何？如来有法眼不？”<br>　　“如是，世尊，如来有法眼。”<br>　　“须菩提，于意云何？如来有佛眼不？”<br>　　“如是，世尊，如来有佛眼。”<br>　　“须菩提，于意云何？如恒河中所有沙，佛说是沙不？”<br>　　“如是，世尊，如来说是沙。”<br>　　“须菩提，于意云何？如一恒河中所有沙，有如是等恒河，是诸恒河所有沙数佛世界，如是宁为多不？”<br>　　“甚多，世尊。”<br>　　佛告须菩提：“尔所国土中所有众生若干种心，如来悉知。何以故？如来说诸心，皆为非心，是名为心。所以者何？须菩提，过去心不可得，现在心不可得，未来心不可得。<br>　　“须菩提，于意云何？若有人满三千大千世界七宝以用布施，是人以是因缘得福多不？”<br>　　“如是，世尊。此人以是因缘得福甚多。”<br>　　“须菩提，若福德有实，如来不说得福德多；以福德无故，如来说得福德多。<br>　　“须菩提，于意云何？佛可以具足色身见不？”<br>　　“不也，世尊。如来不应以具足色身见。何以故？如来说具足色身，即非具足色身，是名具足色身。”<br>　　“须菩提，于意云何？如来可以具足诸相见不？”<br>　　“不也，世尊。如来不应以具足诸相见。何以故？如来说诸相具足，即非具足，是名诸相具足。”<br>　　“须菩提，汝勿谓如来作是念‘我当有所说法’，莫作是念！何以故？若人言如来有所说法，即为谤佛，不能解我所说故。须菩提，说法者，无法可说，是名说法。”</p>
<p>　　尔时，慧命须菩提白佛言：“世尊，颇有众生，于未来世闻说是法，生信心不？”<br>　　佛言：“须菩提，彼非众生，非不众生。何以故？须菩提，众生、众生者，如来说非众生，是名众生。”<br>　　须菩提白佛言：“世尊，佛得阿耨多罗三藐三菩提，为无所得耶？”<br>　　佛言：“如是，如是，须菩提，我于阿耨多罗三藐三菩提，乃至无有少法可得，是名阿耨多罗三藐三菩提。<br>　　“复次，须菩提，是法平等，无有高下，是名阿耨多罗三藐三菩提。以无我、无人、无众生、无寿者，修一切善法，则得阿耨多罗三藐三菩提。须菩提，所言善法者，如来说非善法，是名善法。<br>　　“须菩提，若三千大千世界中，所有诸须弥山王，如是等七宝聚，有人持用布施；若人以此般若波罗蜜经乃至四句偈等，受持读诵，为他人说，于前福德百分不及一，百千万亿分乃至算数譬喻所不能及。<br>　　“须菩提，于意云何？汝等勿谓如来作是念‘我当度众生’。须菩提，莫作是念。何以故？实无有众生如来度者。若有众生如来度者，如来则有我、人、众生、寿者。<br>　　“须菩提，如来说有我者，即非有我，而凡夫之人以为有我。须菩提，凡夫者，如来说则非凡夫。<br>　　“须菩提，于意云何？可以三十二相观如来不？”<br>　　须菩提言：“如是，如是，以三十二相观如来。”<br>　　佛言：“须菩提，若以三十二相观如来者，转轮圣王即是如来。”<br>　　须菩提白佛言：“世尊，如我解佛所说义，不应以三十二相观如来。”</p>
<p>　　尔时，世尊而说偈言：</p>
<p>　　“若以色见我，以音声求我，<br>　　　是人行邪道，不能见如来！</p>
<p>　　“须菩提，汝若作是念‘如来不以具足相故，得阿耨多罗三藐三菩提’。须菩提，莫作是念‘如来不以具足相故，得阿耨多罗三藐三菩提’。<br>　　“须菩提，汝若作是念‘发阿耨多罗三藐三菩提心者说诸法断灭’，莫作是念！何以故？发阿耨多罗三藐三菩提心者，于法不说断灭相。<br>　　“须菩提，若菩萨以满恒河沙等世界七宝持用布施；若复有人知一切法无我，得成于忍，此菩萨胜前菩萨所得功德。须菩提，以诸菩萨不受福德故。”<br>　　须菩提白佛言：“世尊，云何菩萨不受福德？”<br>　　“须菩提，菩萨所作福德，不应贪著，是故说不受福德。<br>　　“须菩提，若有人言：‘如来若来、若去、若坐、若卧。’是人不解我所说义。何以故？如来者，无所从来，亦无所去，故名如来。<br>　　“须菩提，若善男子、善女人，以三千大千世界碎为微尘。于意云何？是微尘众，宁为多不？”<br>　　“甚多，世尊。何以故？若是微尘众实有者，佛则不说是微尘众。所以者何？佛说微尘众，即非微尘众，是名微尘众。世尊，如来所说三千大千世界，即非世界，是名世界。何以故？若世界实有者，则是一合相。如来说一合相，即非一合相，是名一合相。”<br>　　“须菩提，一合相者，则是不可说，但凡夫之人贪著其事。<br>　　“须菩提，若人言：‘佛说我见、人见、众生见、寿者见’。须菩提，于意云何？是人解我所说义不？”<br>　　“世尊，是人不解如来所说义。何以故？世尊说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。”<br>　　“须菩提，发阿耨多罗三藐三菩提心者，于一切法，应如是知，如是见，如是信解，不生法相。须菩提，所言法相者，如来说即非法相，是名法相。<br>　　“须菩提，若有人以满无量阿僧祇世界七宝持用布施；若有善男子、善女人发菩萨心者，持于此经乃至四句偈等，受持读诵为人演说，其福胜彼。云何为人演说？不取于相，如如不动。何以故？</p>
<p>　　“一切有为法，如梦幻泡影，<br>　　　如露亦如电，应作如是观。”</p>
<p>佛说是经已，长老须菩提及诸比丘、比丘尼、优婆塞、优婆夷，一切世间天、人、阿修罗，闻佛所说，皆大欢喜，信受奉行。</p>
<p>【回向】<br>愿以此功德 普及于一切 我等与众生 皆共成佛道</p>

  </div>
</article>



      </div>
      
       <div id="footer-post-container">
  <div id="footer-post">

    <div id="nav-footer" style="display: none">
      <ul>
         
          <li><a href="/home/">Home</a></li>
         
          <li><a href="/about/">About</a></li>
         
          <li><a href="/archives/">Writing</a></li>
         
          <li><a target="_blank" rel="noopener" href="http://github.com/tzvetkov75">Projects</a></li>
        
      </ul>
    </div>

    <div id="toc-footer" style="display: none">
      <ol class="toc"><li class="toc-item toc-level-1"><a class="toc-link" href="#%E9%87%91%E5%88%9A%E8%88%AC%E8%8B%A5%E6%B3%A2%E7%BD%97%E8%9C%9C%E7%BB%8F"><span class="toc-number">1.</span> <span class="toc-text">金刚般若波罗蜜经</span></a><ol class="toc-child"><li class="toc-item toc-level-2"><a class="toc-link" href="#%E3%80%90%E5%BC%80%E7%BB%8F%E5%81%88%E3%80%91"><span class="toc-number">1.1.</span> <span class="toc-text">【开经偈】</span></a></li></ol></li></ol>
    </div>

    <div id="share-footer" style="display: none">
      <ul>
  <li><a class="icon" target="_blank" rel="noopener" href="http://www.facebook.com/sharer.php?u=https://vsonghk.github.io/2021/01/19/%E9%87%91%E5%88%9A%E7%BB%8F/"><i class="fa fa-facebook fa-lg" aria-hidden="true"></i></a></li>
  <li><a class="icon" target="_blank" rel="noopener" href="https://twitter.com/share?url=https://vsonghk.github.io/2021/01/19/%E9%87%91%E5%88%9A%E7%BB%8F/&text=金刚经"><i class="fa fa-twitter fa-lg" aria-hidden="true"></i></a></li>
  <li><a class="icon" target="_blank" rel="noopener" href="http://www.linkedin.com/shareArticle?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-linkedin fa-lg" aria-hidden="true"></i></a></li>
  <li><a class="icon" target="_blank" rel="noopener" href="https://pinterest.com/pin/create/bookmarklet/?url=https://vsonghk.github.io/2021/01/19/%E9%87%91%E5%88%9A%E7%BB%8F/&is_video=false&description=金刚经"><i class="fa fa-pinterest fa-lg" aria-hidden="true"></i></a></li>
  <li><a class="icon" href="mailto:?subject=金刚经&body=Check out this article: https://vsonghk.github.io/2021/01/19/%E9%87%91%E5%88%9A%E7%BB%8F/"><i class="fa fa-envelope fa-lg" aria-hidden="true"></i></a></li>
  <li><a class="icon" target="_blank" rel="noopener" href="https://getpocket.com/save?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-get-pocket fa-lg" aria-hidden="true"></i></a></li>
  <li><a class="icon" target="_blank" rel="noopener" href="http://reddit.com/submit?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-reddit fa-lg" aria-hidden="true"></i></a></li>
  <li><a class="icon" target="_blank" rel="noopener" href="http://www.stumbleupon.com/submit?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-stumbleupon fa-lg" aria-hidden="true"></i></a></li>
  <li><a class="icon" target="_blank" rel="noopener" href="http://digg.com/submit?url=https://vsonghk.github.io/2021/01/19/%E9%87%91%E5%88%9A%E7%BB%8F/&title=金刚经"><i class="fa fa-digg fa-lg" aria-hidden="true"></i></a></li>
  <li><a class="icon" target="_blank" rel="noopener" href="http://www.tumblr.com/share/link?url=https://vsonghk.github.io/2021/01/19/%E9%87%91%E5%88%9A%E7%BB%8F/&name=金刚经&description="><i class="fa fa-tumblr fa-lg" aria-hidden="true"></i></a></li>
</ul>

    </div>

    <div id="actions-footer">
      <ul>
        <li id="toc"><a class="icon" href="#" onclick='$("#toc-footer").toggle();return false;'><i class="fa fa-list fa-lg" aria-hidden="true"></i> TOC</a></li>
        <li id="share"><a class="icon" href="#" onclick='$("#share-footer").toggle();return false;'><i class="fa fa-share-alt fa-lg" aria-hidden="true"></i> Share</a></li>
        <li id="top" style="display:none"><a class="icon" href="#" onclick="$('html, body').animate({ scrollTop: 0 }, 'fast');"><i class="fa fa-chevron-up fa-lg" aria-hidden="true"></i> Top</a></li>
        <li id="menu"><a class="icon" href="#" onclick='$("#nav-footer").toggle();return false;'><i class="fa fa-bars fa-lg" aria-hidden="true"></i> Menu</a></li>
      </ul>
    </div>

  </div>
</div>

      
      <footer id="footer">
  <div class="footer-left">
    Copyright &copy; 2021 John Doe
  </div>
  <div class="footer-right">
    <nav>
      <ul>
         
          <li><a href="/home/">Home</a></li>
         
          <li><a href="/about/">About</a></li>
         
          <li><a href="/archives/">Writing</a></li>
         
          <li><a target="_blank" rel="noopener" href="http://github.com/tzvetkov75">Projects</a></li>
        
      </ul>
    </nav>
  </div>
</footer>

      
<script src="/lib/justified-gallery/jquery.justifiedGallery.min.js"></script>


<script src="/js/main.js"></script>

<!-- Google Analytics -->

<!-- Disqus Comments -->


    </div>
</body>
</html>
